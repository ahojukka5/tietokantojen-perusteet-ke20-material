---
path: '/osa-1/1'
title: 'Mikä on tietokanta?'
hidden: false
---

_Tietokanta_ (_database_) on tietokoneella oleva kokoelma tietoa,
johon voidaan suorittaa hakuja ja jonka sisältöä voidaan muuttaa.
Tietokantoja ovat esimerkiksi:

* nettisivuston käyttäjien profiilitiedot
* verkkokaupan tuotteet ja varastotilanne
* pankin tiedot asiakkaista ja tilitapahtumista
* päivittäin mitatut säätiedot eri paikoissa
* lentoyhtiön reittilennot ja varaustilanne

Tietokantoja onkin nykyään valtavasti ja useimmat ihmiset ovat
tavallisen päivän aikana yhteydessä lukuisiin tietokantoihin.
Mutta kuinka tietokannat toimivat?

## Lähtökohdat

Kun käsittelemme tietoa tietokoneella,
on käytännössä kaksi vaihtoehtoa,
missä tieto voi sijaita:
_muistissa_ tai _levyllä_.
Muistissa sijaitsevat suoritettavan ohjelman käsittelemät tiedot,
kuten käytössä olevien muuttujien arvot.
Levyllä puolestaan säilytetään pysyvämpää tietoa tiedostoissa,
joita voi lukea ja kirjoittaa ohjelmilla.

Sekä muistissa että levyllä oleva
tieto on pohjimmiltaan jono _bittejä_ eli ykkösiä ja nollia.
Muistilla ja levyllä on kuitenkin kolme olennaista eroa:

* _Nopeus_: Muistissa olevan tiedon käsitteleminen on huomattavasti nopeampaa
  kuin levyllä olevan tiedon käsitteleminen.
* _Määrä_: Levylle mahtuu yleensä paljon enemmän tietoa kuin muistiin.
  Levytilan määrä voi olla kymmeniä tai satoja kertoja suurempi
  kuin muistin määrä.
* _Pysyvyys_: Muistissa oleva tieto katoaa heti, kun tietokone sulkeutuu.
  Sen sijaan levyllä oleva tieto säilyy tallessa pysyvästi.
  
Tässä ovat lähtökohdat tietokannan toteutukselle:
tieto on aina pohjimmiltaan jono bittejä
ja voimme säilyttää väliaikaisesti vähän tietoa muistissa
nopeasti käsiteltävissä
sekä pysyvästi paljon tietoa levyllä
hitaasti käsiteltävissä.

## Haasteet

