---
path: '/osa-1/1'
title: 'Mikä on tietokanta?'
hidden: false
---

_Tietokanta_ (_database_) on tietokoneella oleva kokoelma tietoa,
johon voidaan suorittaa hakuja ja jonka sisältöä voidaan muuttaa.
Tietokantoja ovat esimerkiksi:

* nettisivuston käyttäjien ilmoittamat tiedot
* verkkokaupan tuotteet ja varastotilanne
* pankin tiedot asiakkaista ja tilitapahtumista
* päivittäin mitatut säätiedot eri paikoissa
* lentoyhtiön lentoaikataulut ja varaustilanne

Tietokantoja onkin nykyään valtavasti ja useimmat ihmiset ovat
tavallisen päivän aikana yhteydessä lukuisiin tietokantoihin.
Mutta kuinka tietokannat toimivat?

## Lähtökohta

Tietokannan toteutuksen lähtökohtana on,
että tieto pitää olla jotenkin tallessa tietokoneella.
Käytännössä mahdollisia paikkoja on kaksi:

* _Muisti_:
  Tietokoneessa suoritettava ohjelma voi säilyttää
  muistissa tietoa (kuten muuttujien arvot).
  Muistin käsittely on tehokasta, mutta kaikki tarvittava tieto
  ei välttämättä mahdu muistiin ja lisäksi muistin sisältö katoaa
  tietokoneen sulkeutuessa.
* _Levy_:
  Pysyvämpi tapa tallentaa tietoa on säilyttää sitä tiedostoissa
  levyllä. Muistiin verrattuna levyllä on yleensä paljon enemmän tilaa,
  mutta toisaalta levyllä olevan tiedon käsitteleminen on selvästi
  hitaampaa kuin muistissa olevan tiedon.
  
Muisti ja levy ovat kuitenkin pohjimmiltaan hyvin samanlaisia:
molemmissa on saatavilla tietty määrä tilaa, johon voimme tallentaa
haluamaamme tietoa.

Tietokannan toteuttajan täytyy päättää, missä muodossa tietoa säilytetään
ja miten tietokanta käyttää muistia ja levyä hyväkseen.
Nämä päätökset vaikuttavat siihen, mitä operaatioita tietokanta sallii
ja miten hyvin se toimii käytännössä.

## Haasteet

Tietokantojen toteutukselle asettaa merkittäviä haasteita,
että tiedon määrä voi olla suuri,
samaan aikaan voi olla useita käyttäjiä ja
tietokoneen toiminta voi häiriintyä välillä.
Keskeiset haasteet ovat:

* _Tehokkuus_:
  Miten tietokannan saa toimimaan tehokkaasti,
  kun siinä on paljon tietoa ja tietoa haetaan ja muutetaan koko ajan?
* _Samanaikaisuus_:
  Miten varmistetaan, että tieto säilyy oikeellisena,
  kun useat käyttäjät käsittelevät sitä samaan aikaan?
* _Luotettavuus_:
  Mitä tapahtuu yllättävissä tilanteissa,
  kuten jos sähköt katkeavat jostain syystä kesken tietokannan muuttamisen?

Koetamme seuraavaksi toteuttaa itse yksinkertaisen tietokannan,
jotta huomaamme konkreettisemmin, mitä nämä haasteet tarkoittavat.
