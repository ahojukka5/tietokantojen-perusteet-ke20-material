---
path: "/algoritmien-suunnittelu"
title: "Kuinka suunnitella algoritmeja?"
hidden: false
information_page: true
---

Miten voi suunnitella tehokkaan algoritmin?
Tähän kysymykseen ei ole yhtä vastausta.
Yhtä hyvin voisi kysyä,
miten voi säveltää hyvää musiikkia tai
kirjoittaa suositun kirjan.
Tällä sivulla on kuitenkin joitakin vinkkejä,
joista voi olla apua algoritmien suunnittelussa.

## Lähtökohta

Hyvä lähtökohta algoritmin suunnitteluun on tieto siitä,
että seuraavat tekniikat riittävät minkä tahansa algoritmin suunnitteluun:

- muuttujat
- ehdot (if)
- silmukat (for ja while)
- taulukot

Tämä tarkoittaa, että algoritmin suunnittelussa ei voi tarvita tietoa jostain
kehittyneestä ohjelmointitekniikasta, jota ilman algoritmia ei voi toteuttaa.
Esimerkiksi ei ole olemassa mitään algoritmia, jota ei voisi toteuttaa
ilman rekursiota tai olioita.

## Ajankäyttö

On myös hyvä tiedostaa, että tehokkaan algoritmin keksiminen voi viedä paljon aikaa.
Miettiminen voi kestää useita tunteja tai päiviä (ei toki yhtäjaksoisesti).

Tärkeä osa algoritmien suunnittelua ovat _harhapolut_:
mieleen tulee idea, miten algoritmin voisi toteuttaa, mutta idea osoittautuu vääräksi.
Tämä kuuluu asiaan, ja myös harhapolut antavat tietoa ongelmasta,
vaikka ne eivät sillä kertaa johtaneet ratkaisuun.

Saattaa myös olla, että et keksi algoritmia koskaan, ainakaan kurssin aikana.
Tämä ei haittaa, koska kurssilla on eritasoisia tehtäviä ja osa on hyvin vaikeita.

## Suunnittelu

Useimmat suosivat perinteisiä välineitä algoritmien suunnittelussa.
Vaikka tällä kurssilla algoritmit toteutetaan tietokoneella,
hyvä tapa suunnitella niitä on käyttää kynää ja paperia.

Algoritmin suunnittelu lähtee usein liikkeelle pienistä tapauksista,
joita voi mukavasti hahmotella kynällä ja paperilla.
Voit asettua itse algoritmin rooliin: kun sinulle annetaan ongelman syöte,
miten ratkaisisit sen?

Suunnittelu vie usein huomattavan osan kokonaisajasta tehtävän ratkaisussa.
Sitten kun tietää melko hyvin, miten algoritmi tulee toimimaan,
sitä on mukava alkaa toteuttaa koodaamalla.
Jotkin yksityiskohdat toki tarkentuvat vielä koodatessa.

Usein ei ole menestyksekäs tapa toimia käänteisesti eli sännätä koodaamaan heti,
vaikka ei tiedä, mitä pitäisi koodata.

## Apuneuvot

Kurssin tärkeä tavoite on saavuttaa _itsenäistä_ taitoa algoritmien suunnittelussa.
On selvää, että tämä tavoite ei toteudu, jos etsii algoritmien ideat jostain valmiina.

Google on tärkeä tietolähde, mutta sitä kannattaa käyttää harkiten.
Googlesta voi mainiosti etsiä tietoa liittyen Java-ohjelmointiin
(esim. miten Javassa voi selvittää merkkijonon pituuden).
Tällaisessa tiedossa ei ole mitään syvällistä itse keksittävää,
vaan Javassa on vain jokin tietty tapa hoitaa asia, jonka voi tarkastaa Googlesta.

Sen sijaan ei ole hyvä tapa etsiä algoritmin _ideaa_ Googlesta sen sijaan,
että algoritmin suunnittelee itse.
Tällöin jää pois oleellinen vaihe: oma miettiminen.
Onkin kunniakkaampaa jättää tehtävä ratkaisematta kuin lähettää Googlesta kopioitu ratkaisu.